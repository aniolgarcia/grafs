El cos del treball s’estructura en quatre capítols que permeten endinsar-se de manera seqüenciada en el coneixement del grafs i les seves aplicacions.
En el primer capítol es fa una  introducció a la teoria de grafs.  Es comença fent un  recorregut  per la història dels grafs,  des dels seus orígens, amb els primers  problemes on encara no  es coneixia aquest concepte,  fins  la teoria de grafs moderna. Tot seguit s’expliquen els conceptes bàsics: és  la part més  teòrica en la qual es defineix el graf i es fa referència a la seva estructura i els seus components. S’explica també què són els isomorfismes i, finalment  es fa una descripció del diferents tipus de grafs. Cal remarcar que, en aquest apartat,  s’han exposat les propietats fonamentals  i s’han inclòs demostracions  sempre que ha estat possible. Majoritàriament, aquestes demostracions no han estat fruit d’una recerca a la xarxa sinó d’una recerca personal. Les persones i entitats a les qui adreço part dels meus agraïments a l’inici d’aquest treball, hi han tingut molt a veure.
En el segon capítol es fa un pas més enllà: es descriu què són els grafs ponderats i els dirigits, els tipus de camins i les maneres diferents de gestionar tota aquesta informació afegida. Finalment es fa referència a les diferents maneres de recórrer els grafs, de node a node, d’aresta a aresta, un passeig que es pot fer de moltes maneres diferents i amb finalitats diferents. S’especifiquen el funcionament, el pseudocodi, les propietats fonamentals i les aplicacions més comuns de cadascun d’aquests recorreguts.  En l’Annex B adjunto els programes, amb llenguatge Python, que permeten resoldre els algorismes, juntament amb exemples d’entrada i de sortida. La implementació d’aquests algorismes  és, també, una aportació personal. 
El tercer capítol és un incís al disseny de grafs. Es fa referència al punt de Fermat i a l’arbre de Steiner per la seva rellevància.
Finalment, en el darrer capítol s’exposen algunes aplicacions pràctiques. Una d’elles és el recorregut per la xarxa de metro de Barcelona.  Aporto al treball un algorisme que, a partir d’una estació de sortida  i una altra d’arribada, ofereix, com a resposta, el trajecte que permet fer el recorregut amb el mínim temps possible. Aquesta resposta inclou les estacions per on es passarà, els transbordaments que caldrà fer i el temps total que es trigarà per anar d’un punt  a l’altre. En l’Annex C adjunto la codificació d’aquest algorisme així com exemples d’entrades i sortides. 
Les meves conclusions i valoracions esdevenen el punt i final d’aquest treball. 
Les fonts d’informació utilitzades han estat molt diverses. En la bibliografia he detallat els documents i les pagines Webs consultades. Vull remarcar, però,  que el gruix més important de la informació prové d’altres fonts que per a mi han estat més significatives pel fet que han estat més properes i, sobretot, vivencials: el guiatge  de la UB per part de l’Antoni Benseny i, sobretot, el seguiment i l’acompanyament d’en Robert Salla  han estat claus; la participació en el Math Summer Camp també em va aportar moltíssima informació; les xerrades i consells per part dels investigadors de l’IRI m’han obert moltes portes; les converses amb l’Anton Aubanell, imprescindibles. 
Per a l’elaboració d’aquest treball s’han utilitzat  eines informàtiques provinents, en tots els casos, de programari lliure. Aquest programari m’ha permès escriure les fórmules i confegir els esquemes dels grafs que apareixen en el treball,  els quals són tots d’elaboració pròpia.  Esmentar l’ús del sistema operatiu GNU/Linux, el processador de text Latex, TiKz i tkz-berge, Minted i Algorithm2e, el programa GeoGebra, i el llenguatge Python. L’ús d’aquestes eines ha estat una part important del meu aprenentatge i és per aquest motiu que les he detallades en l’Annex  A. 
